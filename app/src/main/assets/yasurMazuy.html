<html dir="rtl">
<h2 class="species_title f24">תיאור המין</h2>
<div class="species_desc f14">
    <div style="direction:rtl"><p dir="RTL">
        היסעור הטיפוסי והשכיח ביותר באזורנו.</p>
        <p dir="RTL">
            היסעור אינו עולה ליבשה, אבל כן מתקרב לחוף - במיוחד בזמן סערה. בינוני בגודלו (בערך בגודל של שחף אגמים) וניכר מרחוק בניגודיות שבין החלקים העליונים החומים &ndash; כהים לבין החלקים התחתונים הלבנים &ndash; ניגודיות זו מאפיינת עופות מים רבים.</p>
        <p dir="RTL">
            &nbsp;</p>
        <p dir="RTL">
            בעל מבנה גוף ארוך וגלילי, הכנפיים צרות, מוארכות ומעוגלות מעט בקצותיהן. תחתית הכנף לבנה כמעט לגמרי, למעט שפת זרימה כהה, ופס חום אלכסוני לאורך הסוככות הבינוניות.</p>
        <p dir="RTL">
            &nbsp;</p>
        <p dir="RTL">
            באזורנו נצפה בדרך - כלל ממרחק רב, כשהוא עף מעל לים. המעוף של כל בני הסוג הוא ייחודי ומרשים - התעופה גלית, מתנדנדת מצד לצד במחזוריות קבועה.</p>
        <p dir="RTL">
            &nbsp;</p>
        <p dir="RTL">
            התעופה כוללת גם קטעי חתירה נמוכים מעל למים עם קטעי גלישה קשתיים -&quot;בליסטיים&quot;. ברוח חזקה ה&quot;קשתות&quot; מתארכות ואז עולה גבוה יותר מעל לפני הים. הצללית מזכירה &quot;צלב&quot;, עם כנפיים ישרות ניצבות לציר הגוף.</p>
        <p dir="RTL">
            &nbsp;</p>
        <p dir="RTL">
            טפיחות הכנף שטוחות וקשיחות מאוד,כמעט ללא גמישות בפרק היד. המעוף המתנדנד חושף לסירוגין את צד הבטן הלבנה לעומת צד הגב השחור כמעט. מראה זה בולט מאוד בתאורה אחורית.</p>
        <p dir="RTL">
            &nbsp;</p>
        <p dir="RTL">
            היסעור המצוי, ביחד עם עוד מספר מינים, מהווים צבר של מינים קרובים, שהופרדו סיסטמטית רק לאחרונה, ביניהם היסעור האטלנטי (<span dir="LTR">Puffinus puffinus</span>), המקנן באיים הבריטים ובחופי צפון-מערב אירופה, היסעור המערבי/בלארי (<span dir="LTR">Puffinus</span><span dir="LTR">mauretanicus</span>) המקנן במערב אגן הים התיכון והיסעור הפרסי, &nbsp;<span dir="LTR">Puffinus persicus</span>.</p>
        <p dir="RTL">
            &nbsp;</p>
        <p dir="RTL">
            מקנן בצוקי חוף באיים, ומחוץ לעונת הקינון מבלה בים הפתוח. הקן עצמו במחילה חפורה בקרקע, כשהבוגרים נכנסים ויוצאים ממנה בשעות החשיכה בלבד כדי להימנע מחמסנים ומטורפים שונים.</p>
        <p dir="RTL">
            &nbsp;</p>
        <p dir="RTL">
            מיני יסעורים אחרים הנצפים בקביעות בחופינו הם היסעור הכהה והיסעור הגדול.</p>
        <p dir="RTL">
            &nbsp;</p>
        <p dir="RTL">
            <span style="font-size:14px;">מידות</span></p>
        <p dir="RTL">
            אורך גוף: 39 - 34 ס&quot;מ. מוטת כנפים: 90 - 78 ס&quot;מ. המשקל משתנה מאוד בהתאם לעונות השנה ומשקלם הממצוע של הפרטים אשר מזדמנים לארץ הוא - 190 גרם.</p>
        <p dir="RTL">
            &nbsp;</p>
        <p dir="RTL">
            <span style="font-size:14px;">שם בערבית</span> - ג&#39;לם אלמא</p>
        <p dir="RTL">
            &nbsp;</p>
        <p dir="RTL">
            <span style="font-size:16px;">תפוצה ומגמות אוכלוסין</span></p>
        <p dir="RTL">
            מקנן במרכז ובמזרח אגן הים התיכון, המושבות הגדולות נמצאות בצרפת, איטליה,יוון, מלטה, תוניס וקרואטיה.</p>
        <p dir="RTL">
            האוכלוסייה העולמית, המרוכזת כולה בים התיכון, מונה כ- 15,000 עד 30,000 פרטים, והיא נמצאת במגמת ירידה.</p>
        <p dir="RTL">
            מאוים על ידי בניה ופיתוח בחופים, טריפה במושבות הקינון על ידי עכברושים וחתולים, וקטל בים כתוצאה ממפגש עם קרסים ואמצעי דיג אחרים של ספינות מכמורת.</p>
        <p dir="RTL">
            <span style="font-size:14px;">בישראל</span> - חולף שכיח למדי בחופי הים התיכון בסתיו, וחורף נדיר למדי. מזדמן נדיר ביותר באילת.</p>
        <p dir="RTL">
            &nbsp;</p>
        <p dir="RTL">
            <span style="font-size:16px;">סכנות ואיומים</span></p>
        <p dir="RTL">
            <span style="font-size:14px;">סטטוס שימור בינ&quot;ל</span> - עתידו בסכנה (<span dir="LTR">VU</span>).</p>
        <p dir="RTL">
            &nbsp;</p>
        <p dir="RTL">
            <span style="font-size:16px;">מידע כללי</span></p>
        <p dir="RTL">
            דגים וסרטנים הם מזונו של היסעור המצוי. סרדינים, דגי אנשובי ודגים ממשפחת הקוליסיים מהווים 99.7% ממסת המזון של היסעור המצוי. בני משפחת הקוליסיים, דרך אגב, הם טורפים של הים הפתוח ומדובר בדגים &quot;בעלי מידות&quot; כמו הטונה והפלמידה ולכן סביר להניח שהיסעורים צדים דגיגים.</p>
        <p dir="RTL">
            הדגים מהווים את הרוב המוחלט ממסת המזון, אמנם, אבל מבחינה מספרית, הדגים מהווים רק שליש ממזונו של היסעור המצוי &ndash; שני השלישים הנותרים הם &quot;חטיפי&quot; קריל וסרטנים אחרים מסדרת &quot;מעשירי רגל&quot; כמו החסילון. יסעורים, דרך אגב, אינם חוששים לצלול כדי לרדוף וללכוד את מזונם, וחלקם מעמיקים אפילו עד לעומק מרשים של כ - 70 מטרים.</p>
        <p dir="RTL">
            היסעורים הם גם &quot;מאריכי חיים&quot; בצורה יוצאת דופן. יסעור אטלנטי, שמקנן באי קופלנד שבצפון אירלנד, הוא כנראה העוף &quot;הקשיש&quot; ביותר בעולם!</p>
        <p dir="RTL">
            הוא טובע כפרט בוגר (לפחות בן 5 שנים) בשנת 1953, ונלכד שוב בשנת 2003 &ndash; כשהו בן 55 שנים לפחות!</p>
        <p dir="RTL">
            מכיוון שיסעורים אטלנטים נודדים בכל שנה כ-10,000 קילומטרים, לדרום אמריקה, סביר להניח שהיסעור האטלנטי הקשיש גמע לפחות מיליון קילומטרים בחייו, רק מנדידה!&nbsp;</p>
    </div>
</div>
</div>
</html>